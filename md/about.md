## KISK?
### jak jsem se zde ocitl?

"Co že to chceš studovat? A proč vlastně?" naprosto klasický sled otázek, který slýchám už od jara roku 2O21, kdy jsem  se postupně rozhodl, přihlásil a nakonec se i dostal a nastoupil na studijní obor KISK na FF MUNI. 

I přes to, že jsem tyto otázky slyšel nepočitatelně mnohokrát, nejsem schopný na ně nějak konzistentně odpovědět. Na začátku byla nekonečná nuda pandemického roku 2020, zavřené hranice, zavřené hospody, zavřené kluby - kultura na nule a s ní i v zásadě všechno, čím běžně vyplňuji svůj volný čas. 

Mezi sledováním HBO GO a nekonečným přemýšlením, která restaurace vyhraje dnešní soutěž o dodávku večeře se začala postupně objevovat dávno zašlapaná myšlenka na dokončení magisterského studia na FSI VUT, kde jsem před emigrací na pražské ČVUT vystudoval bakaláře. 

Po chvíli hledání a čtení jsem si vzpomněl, proč jsem nakonec dokončil magisterské studium v Praze a ne v Brně a tím jsem celou situaci považoval za ukončenou a bylo jasno, studium na VUT nebude. Půjdu na MBA do Vídně! Částečně to byla úlitba mému otci, který stejně jako já Vídeň zbožňuje, byť já na ní mám nejradši käsekrainer a letiště, zatímco můj otec fakt, že tam není moc Čechů, navíc do Brna jezdí vlak a Českých Budějovic, jakožto mého druhého působiště, vede skoro celou dobu cyklostezka, což jakožto nadšený majitel bicyklu umím náležitě ocenit. 

Zkouknul jsem tedy nabídku na TU Wien, vybral si program, vyplnil nějaký předběžný formulář týkající se informační schůzky a začal čekat. Jenže jak se říká "Čekání je pro sraby.".

A tak jsem v rámci čekání začal koukat po studiu MBA v ČR, zkoumat kteří moji kamarádi MBA vystudovali, co se tam vlastně učí a tím si postupně uvědomoval, že MBA vlastně studovat nechci a že všechny, které znám a úspěšně MBA dokončili nemám rád a radši se jim vyhýbám.

To nebyla úplně skvělá výchozí situace pro začátek studia a navíc se tu ještě objevil ten divný obor co se jmenuje KISK, který se mi líbil i přes to, že splňoval všechno pro to, aby se mi z principu nelíbil. Ale on se mi líbil hodně, složení předmětů i s anotacemi, komunita okolo, hybridní výuka, možnost studovat kombinovaně a i kamarádi kteří KISK absolvovali rozhodně nepatří mezi ty, kterým se radši vyhýbám, spíš naopak. 

Dobrá tedy, MBA nebude, bude KISK! Nejenom, že se mi ten obor svým složením líbí o dost víc, ale zároveň mám renonc vůči FF MUNI v jejíž knihovně jsem defacto napsal celou diplomku a zároveň v kuchyňce vypil blíže neurčené množství kafe, což bych měl nějak revanšovat, také má oproti TU Wien jednu velkou a nespornou výhodu (krom toho, že z TU Wien se dodnes neodepsali) a to tu, že kavárna Limbo na Jaselské, kde trávím hodně času, je co by kamenem dohodil. 
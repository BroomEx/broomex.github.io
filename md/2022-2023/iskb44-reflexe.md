## ISKB44 - Reflexe
### 18.5.2023

Exkurze do knihoven je předmět, se kterým se na technice nepotkáte, nejblíž tomu měl asi předmět plný exkurzi kdysi na ČVUT, který se jmenoval Informační systémy nebo tak nějak a ve kterém jsme chodili na větší množství exkurzí do zařízení typu kamerové centrum města Prahy a nebo do kabelových kolektorů, což bylo ale spíš předmětové aditivum, než že by to bylo něco stěžejního. 

V rámci předmětu jsme vyrazili do Německa okouknout, jak to tam mají s těmi knihovnami. V praxi to znamenalo vyrazit autobusem do naší dočasné základny v Drážďanech a strávit několik dní chozením po exkurzích v tamních knihovnách v Chotěbuzi, Lipsku a již zmíněných Drážďanech. 

Co předmět sliboval, to také naplnil. Za mě asi nejzajímavější byla návštěva Drážďanské univerzitní kniho SLUB spolu s přidruženým FABlabem, který mi jako velkému kamarádovi od kluků a holek z českého Makersfairu udělal radost, zde asi musím zejména vypíchnout svou drobnou fascinaci tím, že do SLUBu se nedá vstoupit prakticky s ničím a všechny věci je nutné ponechat před vstupem ve skříňkách, což ve mně vyvolalo historické konotace s návštěvami brněnské MZK, ze které jsem byl neustále vyhazován z důvodu jezení mandarinek a pití přímo v knihovně, neboť jakožto odkojenec pražské NTK jsem si odmítal připustit, že se to normálně nesmí. 

Zajímavá byla také návštěva **DEUTSCHE NATIONALBIBLIOTHEK** v Lipsku, kterou jsme přepadli v době, kdy nebyla úplně připravena k prohlídkám, a tak jsme povětšinou viděli prázdné regály, neboť zrovna stěhovali. Z příslušné přednášky mi v hlavě utkvěla zejména informace o miliónech nových paměťových artefaktů, které musí zpracovat každý měsíc a vysvětlení, proč se vlastně v angličtině řeknou velká a malá písmena uppercase a lowercase.

V programu byla také komunitní prohlídka Drážďan, která bohužel z časových důvodů neproběhla dle očekávání, a tak bylo její provedení čistě dobrovolné. Z mého hlediska to byla vlastně trochu výhra, neboť mnou průvodcovaný Zwinger je zrovna v rekonstrukci a tak nápadně připomíná stav po druhé světové válce, kdy to tam kluci z US Airforce v čele Dj Commanderem Harrisem parádně rozbalili. Mé poznámky k výkladu tak zůstaly víceméně nevyužity, ale dají se přečíst [zde.](zwinger.pdf)

Tato reflexe možná působí poněkud negativně, ale ve skutečnosti samotná exkurze byla velmi zajímavá a určitě byla velmi dobrým nahlédnutím do fungování velkých knihoven, akorát je tedy ovlivněná místem a hodinou, kdy ji píšu, a tak mi na mysli tanou spíše ty méně důležité věci, jako je například název okružní ulice v Lipsku, která se jmenuje Martin-Luther Ring než systémy třídění v Galerie für Zeitgenössische Kunst, Leipzig.

Výstupem z exkurze mělo být nějaké kreativní zpracování našeho zájezdu. Mým výstupem byl plakát, který je dostupný [zde](kebab.pdf) a přidružené video, které naleznete [zde.](http://bit.ly/42S7clu)
## Far from finish
### 25.10.2023

Tohle není reflexe, tohle je pláč, který si žádá zaznamenání. Poslední roky říkám, že bych chtěl ve svém životě změnit jednu věc a to, že bych chtěl začít dělat věci o čtrnáct dní dřív, že by to bohatě stačilo, abych se vyhl všem problémům s termíny atp. Ve světle posledních událostí, bych tu jedinou věc mírně poupravil na to, že bych se už nechtěl narodit blbej. 

No a co se vlastně stalo? Inu, příběh je to prostý, nekvalitní náladu z krapet nefunkčního tématu DP jsem si odletěl léčit do Španělska, neboť v ČR nemám jaksi kde bydlet a nájmy v Tarragoně jsou nižší než v jihomoravských Židlochovicích. Plán byl jasnej, práce, koupačky, diplomka. Vše bude dobré, nějak to dopíšu a u toho budu žít zdravě. 

Takže jsem se 2. října po masivním mejdanu probral s dma kamarády v Barceloně a radost s užití té masivní kocoviny mi kazil jen fakt, že musím nějaký způsobem urazit dvě stě kilometrů do svého dočasného habitatu a také e-mail od paní Lukavské, že bych měl dát vědět, jestli chci státnicovat v lednu a nebo si, případně zrušit předmět Diplomová práce. Z toho vyvstávala spousta otázek, jako třeba „já mám státnicovat v lednu?“ nebo „termín odevzdání diplomky je v listopadu?“, které jsem úplně nebyl schopen řešit, neboť i ta dvě stě kilometrová cesta nám v našem stavu zabrala cca sedm hodin. Phileas Fogg by se naším tempem nedostal za osmdesát dní ani do Francie.

V následujících dnech, když jsem se dostal do použitelného stavu, se začal ukazovat můj, poněkud masivní problém, respektive mi byl ukázán paní Packovou ze studijního oddělení. Ve zkratce jde o to, že DP v listopadu neodevzdám, tak jsem chtěl předmět Diplomová práce odepsat, odpověď nebyla strohá a nebyla pozitivní. Jednak se ozývám pozdě, takže to už nejde moc snadno, a jednak pokud neodevzdám, tak nesplňuji podmínky pro přerušení, ale za to splňuji podmínky pro vyhození ze studia. 

Naštěstí patří paní Packová mezi MacGyvery studijních problémů, a tak mi poradila, jak se dá daná situace řešit, a to takovým způsobem, že bych to snad mohl zvládnout i já. Pokud vyřeším základní problém. Odevzdání DP do konce semestru a ne do dubna, nebo kdy jsem si myslel, že je ten další termín. Paní Packová by zasloužila postavit sochu. 

Život je moc snadnej, tak je lepší si ho zkomplikovat, člověk má pak pocit, že opravdu žije. Sice se v tomhle ohledu většinou mluví spíš o výstupech na Kilimanjaro, ale každý máme jiné možnosti, no ne?


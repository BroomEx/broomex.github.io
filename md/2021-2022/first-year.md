## Přežil jsem první rok
### 21.10.2022

Tak, přežil jsem první rok na fildě, já, člověk, kterého, kdyby potkalo moje sedmnáctileté já, tak by mi asi dalo pěstí, protože jsem zradil své technokratické ideály. Ba co víc, ne jen že dobrovolně studuji humanitní obor, ale ono mě to i baví a ve spoustě ohledů to shledávám náročnějším než studium na VUT nebo ČVUT. 

Ono se totiž ukazuje, že mezi technickým a humanitní vzděláváním je vcelku zásadní rozdíl v tom, co se dá takříkajc okecat. Na technice toho jde okecat vcelku dost, když člověk neví, tak spustí o všem, co s daným tématem souvisí, člověk vytáhne všechno, co ví i to, co neví a doufá, že se nad ním učitel smiluje. Pravda je, že vzhledem k minimálnímu množství ústních zkoušek je tenhle přístup poněkud hůře uplatnitelný, ale ona se tahle analýza otázky dá dělat i v písemných testech a například v matematice se to dá uplatnit vcelku krásně, prostě na daný příklad zkusíte postupně aplikovat všechno, co jde a existuje určitá šance, že dostanete body za kreativitu. 

To filda na to jde jinak, diskuse je základ a základní informace nejsou zas tak rigidní (ono tedy tady těžko čekat, že diskuse o platnostech Newtonovo gravitačních zákonů by něco přinesla, že) a jen nám řekni studente, jaký na to máš názor a co jsi si z toho odnesl, zkrátka chceme syntézu znalostí a nějaké okecávání. 

Musím se přiznat, že tohle mě opravdu zarazilo, pro člověka, co se učil všechno, co bylo v přednáškách, je nejhorší otázka typu „A co jste si z toho odnesl?“. Do Prčic, jak mám tohle vědět?! To přece nebylo ve slajdech! Normálně bych napsal, že je to docela osvěžující přístup, ale nějak si na toto nemůžu zvyknout, roky flákání se po technických univerzitách a držení se rigidních pravidel technických dokumentací ve mně asi už na dobro zabili snahu projevovat vlastní názor. 

## ISKM06 - Reflexe
### 29.06.2022

Předmět učící se společnost bych charakterizoval jako "sakra to je zajímavý, ale proč to tak bolí". Obsahem předmětu toho bylo opravdu hodně a musím říct, že posměšný úšklebek, který jsem měl poté, co doktor Černý pronel, že rád mluví, mě velmi rychle přešel. 

V předmětu se postupně procházelo snad vše od smyslu vzdělávání společnosti, vývoj učení, fungování vzdělávání ve státní správě a digitalizaci výuky, digitální metody vzdělávání, masové vzdělávání atp. 

I když to bylo informačně opravdu nabité a opět dosti mimo můj zájmový rámec, tak mě všechny přednášky opravdu velmi zaujali a to až do té míry, že jsem je poctivě poslouchal i během mého pobytu v portugalsku během toho, co jsem se zrovna plahočil kdesi mezi Lagosem a Sagres na Rota Vincetina. 

Primárně mi v hlavě utkvěly dvě věci a to, že je vlastně jedno jestli skolu dostudujeme a nebo ne, neboť přeci jen jsme tam kvůli vzdělání a ne kvůli titulu (no dobře, takto to pan doktor Černý asi neřekl, ale mít vlastní výklad je taky důležité) a pak to, že celoživotní vzdělávání je ve své podstatě blbost (takto to asi neřekl určitě), neboť učit se celý život je pro většinu lidí značně frustrující, což nyní na hraně třicítky začínám zlehka pociťovat. 

Oba zmíněné poznatky považuji za důležité, nicméně musím říct, že asi největší prozření přišlo ve chvíli, kdy jsem nebyl během zkoušky tázán na témata z hodin, nýbrž na to, co jsem si z toho odnesl a jaký je můj názor na věc. Může to znít banálně, ale pro mě, jakožto člověka, se většinu studijního života pohyboval po technických univerzitách, to bylo velké prozření, protože v rámci VUT i ČVUT debata v podstatě neexistuje. Rigidní vědomostní základ je vše. Hlavně o ničem nepolemizuj. Nikdy nevymýšlej nic vlastního. 

V rámci předmětu byla povinnost publikovat několik článků, nebo spíš příprav do hodin, ve školním magazínu na Medium.com, které se týkali tématu dané hodiny a následně vypracovat seminární práci na zvolené téma, které v mém případě bylo masivní online vzdělávání (MOOC), což vzhledem k mojí averzi k psaní byl právě ten důvod, proč to tak bolelo (Ano, přihlásit se na fildu s touto "predizpozicí" považuji za svůj nejlepší životní nápad). Vzhledem ke kvalitě těchto výstupů je radši nezvěřejňuji a tiše doufám, že navždy zmizí ze světla světa, byť minimálně na zmíněném mediu pod mým jménem k dohledání [jsou](https://medium.com/@Broomex). 
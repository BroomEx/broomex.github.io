## ISKM47 - Reflexe
### 15.04.2023

Bez přehánění napíšu, že projektový management byl asi to nejlepší, co jsem v rámci všech svých studií zažil. Nejde ani ta o to, že bych nezažil obsahově zajímavější nebo poutavěji přednesené přednášky, spíš jde o to, jak to všechno fungovalo dohromady. 

Předmět se věnoval projektovému managementu (vzhledem k názvu zcela nečekaně, ale nějak to člověk uvést musí) a postupně procházel vše od osoby projektového manažer, práce s členy týmu, práce s financemi přes praktické věci, jako je Ganttův diagram, nástroje na správu projektu, wbs diagramy atp. 

Na začátku předmětu jsem si vymyslel projekt, který jsme postupně během semestru zpracovávali a dávali mu formu pomocí již zmíněných nástrojů a technik. V praxi to znamenalo vypracovat na téměř každou hodinu úkol z probíraného tématu, jehož výstupem např. zmíněné Ganttovi diagramy nebo třeba teoretické zamyšlení nad různými probíranými tématy. Nic složitého, ale nějakou snahu to přeci jen chtělo, ta se však vracela v pohodě hodnocení vyučujícího v podání Michaela Illy, který se hodnocení věnoval opravdu pečlivě a nezřídka měla jeho reakce podobný, ne-li delší, rozsah, než původní práce, což vzhledem k tomu, že průměrná délka byla v mém případě cca dvě normostrany považuji za obdivuhodné. 

Za největší výstupy považuji dva, jednak se ukázalo, že nechci být projekťák a jednak to, že u nás ve firmě děláme všechno špatně, neboť jsem většinu úkolů zpracovával inverzně k naší zavedené praxi a dle interního bodového systému to stačilo na získání 80 bodů z 90. 

Jop, očividně i slepé cesty někam vedou :).
